---
layout:     post
title:      จากเด็กที่เกลียดภาษาอังกฤษ จนมาเป็นคนที่ใช้ภาษาอังกฤษในการทำงานทุกวัน กับวิธีการเรียนภาษาอังกฤษฉบับของเค้า
tags:       [blog]
---

![english-journey](/assets/img/blog/english-journey.jpeg){:.lead width="1440" height="836" loading="lazy"}
ภาพโดย Steve Buissinne จาก Pixabay
{:.figure}

สวัสดีครับ ผมชื่อกวั๋น ณ ปัจจุบันในวันที่เขียนบทความทำงานเป็น Software Development Consultant อยู่ที่ บริษัท [Thoughtworks](https://www.thoughtworks.com) เป็นบริษัทนานาชาติที่มีออฟฟิตอยู่ทั่วโลก ลูกค้าที่ผมทำงานด้วยจะเป็นชาวต่างชาติทั้งหมด ผมสามารถสื่อสารโดยใช้ภาษาอังกฤษได้ไม่เคยมีปัญหาในการฟังใครไม่รู้เรื่องหรือคนอื่นฟังผมไม่รู้เรื่อง ต่อไปผมจะเล่าประวัติสมัยก่อนตอนที่ผมเด็ก ใครไม่อยากอ่านประวัติอันน่าเบื่อของผมข้ามไปที่[ย่อหน้า](#มาลองมองภาษาอีกมุมหนึ่ง)ถัดไปได้เลยนะครับ

### ประวัติคร่าวๆ ของผู้เขียน
ผมเป็นต่างจังหวัดเด็กที่เกลียดภาษาอังกฤษครับ ตอนเด็กๆผมชอบคณิตศาสตร์มากเพราะผมทำมันได้ดีกว่าด้านอื่นๆ ตอนนั้นผมคิดว่าเราสามารถทำโจทย์เลขแล้วได้คะแนนเต็มได้ แต่เราไม่สามารถทำข้อสอบภาษาไทยหรือภาษาอังกฤษได้คะแนนเต็มได้หรือได้แต่ยากมากๆ โดยความที่อาจจะเป็นคน Perfectionist ทำให้ผมต่อต้านอังกฤษมาตั้งแต่เด็ก จำได้ว่าสมัยมัธยมต้นคุณพ่อส่งไปเรียนภาษาอังกฤษอยู่หลายที่กับครูหลายๆท่าน ไม่เคยรู้สึกว่าตัวเองเก่งภาษาอังกฤษขึ้นเลย เพราะเราก็ยังฟังภาษาอังกฤษไม่ออกเหมือนเดิม พอขึ้นมัธยมปลายก็ย้ายเข้ามาอยู่ในเมืองใหญ่ของจังหวัดหนึ่งในภาคใต้ ได้รู้จักกับระบบกวดวิชา ก็ตามกระแสแหละครับสมัยนั้นลงเรียนคุณครูสมศรีไว้ จำได้ว่ามีทั้งหมด 20 ครั้ง เข้าไปแค่ 6 ครั้งรู้สึกเปลืองตังคุณพ่อมาก ทุกวันนี้แกยังไม่น่าจะรู้ ฮ่าๆ พอมองย้อนกลับไปมันมีเหตุผลอยู่ไม่กี่ข้อหรอกครับเพราะตอนนั้นเราก็ยังไม่ได้ชอบภาษาอังกฤษเพราะไม่งั้นก็คงเรียนครบไปแล้วใช่มั้ยหล่ะครับ ถ้าเพื่อนตอนมัธยมผมมาอ่านก็คงจะทราบว่าภาษาอังกฤษผมอ่อนแอแค่ไหน

จุดเปลี่ยนของผมเกิดขึ้นเหมือนตอนมหาวิทยาลัยเมื่อผมต้องเรียนที่คณะวิศวะผมมีความสุขมากที่ไม่จำเป็นต้องเรียนวิชาที่ผมไม่ชอบตั้งแต่สมัยก่อน อาทิ เช่น ชีวะ สังคม ภาษาไทย แต่มันยังมีเจ้าภาษาอังกฤษที่มาหลอกหลอนผมถึงมหาวิยาลัย พี่ๆในมหาลัยมีแต่คนบอกว่า อ่านฟิสิกส์กับเลขเยอะๆนะ ก่อนหน้าสอบเดือนนึงเลย ส่วนภาษาอังกฤษไม่ต้องอ่านหรอกไม่ยาก ใครได้ก็ได้ ใครไม่ได้ก็ไม่ได้เลย ผมได้ยินคำนี้แล้วด้วยความที่เป็น Perfectionist ผมตัดสินใจที่จะทุ่มเทกับภาษาอังกฤษเป็นครั้งแรกในชีวิต เพราะมันคือสิ่งเดียวที่อาจจะถ่วงเกรดผมได้ในตอนนั้น เลยอ่านภาษาอังกฤษแบบทุ่มสุดตัวล่วงหน้าเป็นเดือนๆ แต่สุดท้ายก็ตามที่รุ่นพี่บอก มันทำอะไรไม่ได้จริงๆ ผมลงเอยได้ C+ (2.5) วิชาภาษาอังกฤษของเทอมแรกไป แต่เราก็บอกกับตัวเองไว้ว่าเทอมหน้าเราเอาใหม่ ตั้งแต่นั้นมาก็พยายามทำทุกอย่างเป็นภาษาอังกฤษอย่างเช่น จากที่เราชอบดูพากษ์เกม Dota เป็นภาษาไทยเราก็ดูเป็นภาษาอังกฤษ มือถือก็เปลี่ยนเป็นภาษาอังกฤษ ดูอะไรใน Youtube ก็เป็นภาษาอังกฤษคุณเชื่อหรือไม่ครับว่าผมทำแบบนั้นมาตลอด 4 ปีในมหาลัยจากดูภาษาอังกฤษที่ต้องพึ่งพา subtitle ไทยบ้างอังกฤษบ้าง ตั้งแต่ตอนไหนไม่รู้ผมก็สามารถฟังอังกฤษรู้เรื่องโดยไม่ต้องใช้ subtitle อีกต่อไป ผมสามารถเข้าไปดู youtube อะไรก็ตามที่ผมอยากดูแล้วผมก็ดูรู้เรื่อง ผมไม่รู้ว่าตั้งแต่ตอนไหนผมชอบภาษาอังกฤษเข้าไปเสียแล้ว ก็เลยอยากเขียนบทความนี้มาเพื่อนเป็นกำลังใจให้คนที่อยากเก่งภาษาอังกฤษ คุณอาจจะเจอคนรอบตัวของคุณเก่งภาษาอังกฤษมากๆแต่ผมจะบอกเลยครับว่า มันตามทันกันได้ ถ้าคุณทำมันถูกวิธีคุณอาจจะใช้เวลาไม่ถึงสี่ปีแบบผมก็ได้ แล้วในย่อหน้าต่อๆ ไปผมจะเล่าบทสรุปของการลองผิดลองถูกของผมตลอดสี่ปีในมหาวิทยาลัย และมันคือสิ่งที่ผมกำลังทดลองอยู่กับตัวเองด้วยภาษาญี่ปุ่น

### <a name="skip"></a>มาลองมองภาษาอีกมุมหนึ่ง
ในย่อหน้านี้เราจะพูดถึงความเข้าใจของภาษาบางประการสำหรับคนที่คิดว่าการสำเนียงหรือการออกเสียงมีความสำคัญที่สุด และผมก็ไม่ได้บอกว่ามันไม่สำคัญนะครับมันค่อนข้างสำคัญกันเลยทีเดียวแต่มีอีกหลายสิ่งที่สำคัญไม่แพ้กัน ผมจะพูดถึงบางอย่างในย่อหน้านี้ครับ “กุนกานกระโกรกกี้กู๊เกืองกั้ยกั้บ” ผมเชื่อว่าคุณสามารถเข้าใจประโยคนี้ได้ไม่ยาก ผมต้องการจะสื่ออะไร ภาษาเป็นสิ่งที่ค่อนข้างเกี่ยวกับบริบท ประสบการณ์ และวัฒนธรรมค่อนข้างมาก ถ้าเค้าเริ่มพูดแล้วเราฟังไม่รู้เรื่องในตอนนั้นทั้งหมดทันที หมายความว่าเราก็จะไม่สามารถเข้าใจคู่สนทนาได้เลย การเข้าใจภาษา การสามารถเดาได้ว่าคู่สนทนาจะพูดอะไรมีความสำคัญค่อนข้างมาก และการที่จะสามารถทำแบบนั้นได้จำเป็นต้อง**ฟังเยอะมาก**

ใช่ครับ คนที่กำลังคิดว่ามีความลำบากในเรื่องการพูด คนที่ต้องคิดอยู่ในหัวเป็นภาษาไทยว่าจะตอบอะไร ส่วนใหญ่ฝรั่งก็จะไม่เข้าใจอยู่ดีต่อให้เราออกเสียงถูกต้อง เพราะมันไม่ใช่สิ่งที่ฝรั่งเค้าพูดกัน ส่วนใหญ่ วิธีที่ถูกต้องในการพูดคือ พูดสิ่งที่เค้าพูดกัน นั้นหมายถึงการฟังมหาศาลที่เราจำเป็นต้องทำ สำหรับคนที่ยังฟังภาษาอังกฤษไม่ออก ความโชคดีของคุณคือคุณสามารถฝึกการฟังและมีโอกาศที่เราจะพูดในแบบที่ถูกต้องได้ง่ายในอนาคตเพราะตอนนี้คุณยังไม่ได้ถูกฝึกการพูดมาเยอะ ในทางตรงกันข้ามกับคนที่ฟังภาษาอังกฤษออกอยู่แล้วและสามารถใช้สื่อสารอยู่แล้ว และอาจจะไม่มีปัญหาในการสื่อสารมากนักแต่ยังรู้สึกว่าภาษาเราไม่ดีตามที่หวังไว้ อาจจะต้องลองดูเวลาเราฟังที่เราคิดว่ารู้เรื่องนั้นความจริงแล้วเรารู้เรื่องแค่ไหน เราสามารถเขียนทุกอย่างที่เค้าพูดออกมาได้รึเปล่า ผมรวมถึงเสียง -s, -es, -ed, -th และอีกมากมายด้วยนะครับ ถ้ายังไม่สามารถทำได้ แสดงว่ามันยังพอมีช่องทางให้เราสามารถพัฒนาเรื่องการฟังได้อีกครับ แล้วเวลาจะพูดให้เราพูดจากการที่เราจำได้จากที่เราฟังมาอย่างมหาศาล

<div class="container">
  <iframe class="responsive-iframe" src="https://www.youtube.com/embed/4ejpt6o11Wg" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
ลองเอาไว้ใช้สำหรับคนที่อยากทดสอบภาษาอังกฤษของตัวเอง ถ้าคุณฟังเข้าใจโดยไม่เปิดซับ บทความนี้คงไม่จำเป็นสำหรับคุณแล้วแหละครับ 
ยินดีด้วยคุณได้ข้ามผ่านมาสู่อีกโลกแล้วครับ โลกที่คุณสามารถหาคำตอบเกือบทุกอย่างที่โลกภาษาไทยไม่ได้ให้คุณ
{:.figure}

### แล้วเราจะพัฒนาภาษาอังกฤษหรือภาษาอื่นยังไงหล่ะ ?
จากประสบการณ์ของผมคือ ใช้ภาษานั้นเยอะๆครับ ฟังเหมือนง่ายนะครับ ถ้าผมบอกให้ฟังภาษาอังกฤษวันละหนึ่งชั่วโมงติดต่อกัน 5 ปี ทุกวัน มันไม่ง่ายเลยสำหรับคนที่ไม่มีเป้าหมายที่แน่วแน่ว่าอยากทำอะไร ยกตัวอย่างเช่น ผมอยากดูหนังโดยไม่ต้องพึ่งซับได้ มีฝรั่งที่ชอบอยากรู้ว่าเค้าทวิตอะไร อยากพูดภาษาอังกฤษได้ ทั้งหมดนั้นมีพื้นฐานมาจากการฟังทั้งนั้นครับ ถ้าเราสามารถหาสื่อที่**สร้างจากเจ้าของภาษาเพื่อไว้สำหรับเจ้าของภาษา**จะดีที่สุดครับ เช่นเปรียบเทียบ วิดีโอสอนภาษาอังกฤษ กับ late night show ผมจะแนะนำเป็นอย่างหลังมากกว่าเพื่อใช้ในการฝึกฟังครับ

และเวลาฟังไม่ควรเปิดซับนะครับหรือถ้าเลี่ยงไม่ได้ก็พยายามอย่ามอง ไม่งั้นเราจะได้สกิลการอ่านมาแทน แต่ในการสนทนาจริงมันไม่ได้มีซับให้เรา ถ้าเราฟังไม่เข้าใจโดยไม่ใช้ซับ แสดงว่าเรายังไม่พร้อมกับการสื่อสารขนาดนั้น ขอให้ไม่ต้องรีบและฟังต่อไปทุกวัน ที่นี้ปัญหาไม่ใช่การที่คุณฟังวันนึงมากเท่าไหร่ คุณท่องศัพท์ต่อวันมากแค่ไหน แต่ปัญหาคือคุณสามารถทำสิ่งเหล่านั้นไปตลอดชีวิตรึเปล่า ซึ่งในความเป็นจริงมันแทบจะเป็นไปไม่ได้เลยให้คุณอ่านหนังสือไวยากรณ์ติดต่อกันเป็นเดือน นั่นเป็นเหตุผลที่ผมแนะนำให้เริ่มจากการฟัง โดยเฉพาะพวกวิดีโอเพราะมันน่าสนใจและภาพจะช่วยให้เราเข้าใจมากขึ้น ถ้าใครคิดว่าสายไปแล้วกับการเรียนภาษา อย่าลืมนะครับเรามีเวลาอีกทั้งชีวิต เริ่มวันนี้แล้วคุณจะไม่เสียดายแม้แต่วินาทีเดียว

### ดูอะไรดีหล่ะ ?
- **เลือกตามความสนใจ** สำหรับผมเรื่องนี้คงแตกต่างกันไปในแต่ละคน สำหรับผม ผมชอบเล่นเกม ผมก็จะดูจำพวกภาคเกมเป็นภาษาอังกฤษ เป็นหลัก บางคนอาจจะชอบฟังเพลง ก็อาจจะไปหาบทสัมภาษณ์ศิลปินที่เราชอบได้

<div class="container">
  <iframe class="responsive-iframe" src="https://www.youtube.com/embed/NWDBbJUBpzI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
PewDiePie น่าจะไม่มีใครไม่รู้จัก แสดงตลกบนเว็บชาวสวีเดนและเป็นวิดีโอโปรดิวเซอร์ เล่นเกม Among Us
{:.figure}

- **เลือกสิ่งที่ตัวเองรู้อยู่แล้ว** ถ้าเรามีความเข้าใจมันดีอยู่แล้วก็จะทำให้การเรียนภาษาเราดียิ่งขึ้น เช่น เราดูบอลอยู่แล้วเรารู้จักนักเตะ เรารู้ว่านักเตะคนนี้มีนิสัยแบบนี้ แล้วเราไปดูภาคบอลหรือวิเคราะห์บอลเป็นภาษาอังกฤษ เราจะได้ใช้เวลาว่างของเราเรียนภาษาอังกฤษไปในตัวด้วย หรือดูหนังที่เราเคยดูภาษาไทยจบไปแล้ว เรารู้เรื่องอยู่แล้วเป็นต้น

<div class="container">
  <iframe class="responsive-iframe" src="https://www.youtube.com/embed/0imX_xg-5wI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>
อีกหนึ่ง late night show
{:.figure}

- **อะไรก็ได้ขอให้เราได้ฟังภาษาเยอะๆ** แต่เน้นเป็นจำพวกสื่อที่สร้างจากเจ้าของภาษาเพื่อไว้สำหรับเจ้าของภาษา และหาอันที่เราสนุกกับมัน เราสามารถทำมันได้เป็นระยะเวลานาน ทั้งนี่ทั้งนั้น เราควรจะหาสื่อหลายๆประเภทมาฟังเพื่อเพิ่มวงคำศัพท์ของเราให้มากขึ้น รวมถึงหลายๆ สำเนียงด้วยเช่นกัน

### แล้วต้องทำนานแค่ไหนถึงจะใช้งานจริงได้ ?
จนกว่าเราจะสามารถเปิดอะไรก็ตามที่เป็นภาษาอังกฤษและเราสามารถเข้าใจมันหมดจดจริงๆ สามารถเขียนลงมาว่าเค้าพูดอะไรบ้างแบบถูกต้องเป๊ะๆ โดยทั่วไปจะใช้เวลาแต่ต่างกันไปในแต่ละคนขึ้นอยู่กับเราฟังเยอะแค่ไหนในแต่ละวัน ส่วนตัวผมก็คงราวๆ 4 ปี กว่าจะถึงจุดที่ว่าได้ เล่นเกมภาษาอังกฤษได้ อ่านนิยายได้ ทำสิ่งที่อยากทำเป็นภาษาอังกฤษได้

ใครอ่านมาถึงตรงนี้ก็ขอขอบคุณที่อ่านและหวังว่ามันจะมีประโยชน์ต่อทุกคนที่อุส่าห์เสียเวลา สำหรับคนที่คิดว่าเราลงแรงแล้วเราจะเห็นผลทันที การเรียนภาษามันไม่เหมือนการเรียนอย่างอื่น ภาษาอังกฤษมันจะเป็นคำว่า language acquisition หรือแปลเป็นไทยว่า “การได้มาซึ่งภาษา” มากกว่าที่จะเป็น language learning ขอให้คุณทำมันอย่างมีความสุข อย่างยั่งยืน และคุณจะรู้สึกไม่เสียดายที่ใช้เวลาเหล่านี้ไปรู้ตัวอีกทีคุณก็คงจะรักภาษาอังกฤษไปแล้วหล่ะ

ใครมีคำถามหรือข้อติชมอะไรสามารถส่งมาถึงผมได้ ครั้งหน้าจะพูดถึงการทำมันให้มีประสิทธิภาพมากขึ้นกับโดยใช้เทคเรื่อง [spaced repetition](https://en.wikipedia.org/wiki/Spaced_repetition) และ [immersion](https://en.wikipedia.org/wiki/Language_immersion)